Inleiding
=========

## Aanleiding 

Bij bijvoorbeeld het realiseren of uitbreiden/wijzigen van een LPG tankstation moet rekening gehouden worden met kwetsbare gebouwen en locaties.
Deze milieubelastende en risicogebonden activiteit mag bijvoorbeeld niet binnen een bepaalde afstand van een school plaatsvinden.
Andersom mag een school ook weer niet gerealiseerd worden vlak bij een locatie waar risicogebonden activiteiten plaatsvinden zoals een LPG tankstation.
De informatie over waar deze kwetsbare gebouwen zich bevinden en welke risicogebonden activiteiten plaatsvinden wordt al heel lang geregistreerd door regionale verschillende bronhouders.
Deze informatie is belangrijk bij het maken van afwegingen in planologische processen maar ook voor hulpverleningsdiensten zoals brandweer, politie.  

## Informatiemodel 

De informatie aanbieden om deze afwegingen te kunnen maken is bij wet verplicht. Een informatiemodel is een soort bouwtekening voor informatie over een bepaald domein.
In het geval van IMEV komt hier de juridische werkelijkheid van de wet samen met de fysieke werkelijkheid. Het IMEV beschrijft de fysieke werkelijkheid in termen die voor uitvoering van de wet geschikt zijn.
In een registratie conform het IMEV, het REV, worden de gegevens geregistreerd en vormen een bevraagbaar informatiesysteem. In het IMEV staan in detail de regels en afspraken waar de informatie aan moet voldoen. 

De gegevens die moeten worden aangeleverd, opgeslagen en verstrekt aan het Register Externe Veiligheidsrisico's (REV), moeten worden gestandaardiseerd.
In het Besluit kwaliteit leefomgeving (Bkl) worden de aan te leveren gegevens benoemd en beschreven.
Voor een implementatie in een register waarin de informatie over de externe veiligheidsrisicoâ€™s verzameld wordt is dat echter nog niet voldoende.
Er moet een analyse worden gemaakt over de informatiekundige betekenis van de gegevens. Dat gebeurt in de vorm van het informatiemodel Externe Veiligheid (IMEV). 

In het informatiemodel wordt vastgelegd: 

- welke gegevens opgenomen worden in het REV 
- wat die gegevens precies betekenen 
- de structuur van de gegevens in de vorm van objecten, attributen en relaties 
- of een gegeven verplicht is of niet 
- welke overige afspraken kunnen worden vastgelegd over de gegevens  

Een duidelijk en eenduidig beeld van de betekenis, of semantiek van de gegevens is van cruciaal belang voor het succes van een register zoals het REV, met een groot aantal aanleverende en afnemende partijen.
Daarom wordt het informatiemodel vergezeld door een gegevenswoordenboek, waarin de gehanteerde begrippen zo eenduidig mogelijk worden vastgelegd. 

Een [logisch informatiemodel](https://docs.geostandaarden.nl/mim/mim/#niveau-3-logisch-informatie-of-gegevensmodel), zoals IMEV, moet zo zijn opgebouwd dat alle juridisch relevante informatie er in past op een volledige en eenduidige manier.
Bij het ontwikkelen van een informatiemodel wordt gezocht naar objecten in de wet en naar eigenschappen van deze objecten. Deze worden in het informatiemodel formeel beschreven als objecttypen met bijbehorende attribuutsoorten.
Het doel is om volledig te zijn maar met zo min mogelijk van deze objecttypen. Objecttypen hergebruiken kost namelijk minder opslagruimte in een register en dit maakt het uitwisselen van gegevens ook makkelijker. 

In het informatiemodel worden van de objecttypen naam, definitie en nog een aantal andere gegevens vastgelegd.
Bij elk objecttype horen ook attributen met bijbehorende naamgeving, definitie en specificatie van toegestane waarden.
Tussen objecttypen bestaan relaties. Ook deze worden benoemd en gespecificeerd. Een attribuut of een relatie zou gezien kunnen worden als een soort invoerveld van een tabel.
Op basis van de definitie en toelichting zou een menselijke gebruiker kunnen bepalen of een veld juist is ingevuld. Een informatiesysteem zou hetzelfde invoerveld kunnen valideren op basis van de modelspecificaties. 

Het IMEV is als logisch model gespecificeerd en bevat daarmee de logische beschrijving van het informatiedomein. Het logische model ondersteunt een model gedreven aanpak (Model Driven Approach of Architecture).
Het IMEV kan zo met de juiste transformatieregels automatisch omgezet worden tot een technisch applicatieschema dat interpreteerbaar is door machines. 


## Leeswijzer

Dit document is gestructureerd in 13 hoofdstukken en 2 bijlagen.

-   [Hoofdstuk 1](#voorwoord): Bevat het voorwoord.

-   [Hoofdstuk 2](#inleiding): Bevat de inleiding.

-   [Hoofdstuk 3](#toepassingsgebied): Beschrijft het toepassingsgebied van het
    IMEV.

-   [Hoofdstuk 4](#overzicht): Geeft het informeel overzicht van de context van
    het IMEV.

-   [Hoofdstuk 5](#uitgangspunten-imev-model): Geeft de uitgangspunten die bij het modelleren zijn gebruikt.

-   [Hoofdstuk 6](#cat): Bevat de specificatie van het IMEV door middel van UML klassediagrammen en definities van objecttypen in een objectcatalogus.

-   [Hoofdstuk 7](#lis): Bevat de specificatie van de waardelijsten van het
    IMEV.

-   [Hoofdstuk 8](#referentiesystemen): Beschrijft de gebruikte
    referentiesystemen in het informatiemodel.

-   [Hoofdstuk 9](#visualisatie): Beschrijft de verschillende visualisaties van
    dataproducten gebaseerd op deze specificatie.

-   [Hoofdstuk 10](#inwinning): Beschrijft de inwinningsregels voor de selectie
    van de ruimtelijke objecten die onderdeel uitmaken van het informatiemodel.

-   [Hoofdstuk 11](#metadata-dataset): Beschrijft de metadata van de dataset.

-   [Hoofdstuk 12](#levering): Beschrijft hoe een dataproduct gebaseerd op deze
    specificatie wordt geleverd of gepubliceerd.

-   [Hoofdstuk 13](#bibliografie): Beschrijft relevante documenten die
    betrekking hebben op dit informatiemodel.

-   [Bijlage A](#bijlage-a-release-notes): Bevat de release notes bij deze versie van IMEV.

-   [Bijlage B](#bijlage-b-servicebestanden): Bevat referenties naar een aantal servicebestanden.
