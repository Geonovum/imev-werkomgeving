Inleiding
=========

De gegevens die moeten worden aangeleverd, opgeslagen en verstrekt aan het
Register Externe veiligheid (REV), moeten worden gestandaardiseerd. In het Besluit kwaliteit leefomgeving (Bkl)
worden de aan te leveren gegevens gedetailleerd beschreven. Voor een
implementatie in een register van objecten met een plaatgebonden risico is dat echter nog niet voldoende. Er moet een analyse worden gemaakt over de informatiekundige betekenis van de gegevens. Dat
gebeurt in de vorm van het informatiemodel Externe Veiligheid (IMEV).

In het informatiemodel wordt vastgelegd:

-   welke gegevens opgenomen worden in het REV

-   wat die gegevens precies betekenen

-   welk formaat / opmaak moet worden gebruikt voor het vastleggen van de
    gegevens

-   of een gegeven verplicht is of niet

-   wat de relatie is van een gegeven ten opzichte van andere gegevens

-   welke overige afspraken kunnen worden vastgelegd over de gegevens

Een duidelijk en eenduidig beeld van de betekenis, of semantiek van de gegevens is van cruciaal belang voor het succes
van een register met een groot aantal aanleverende en afnemende partijen zoals
het REV. Daarom wordt het informatiemodel vergezeld door een
gegevenswoordenboek, waarin de gehanteerde begrippen zo eenduidig mogelijk
worden vastgelegd.
