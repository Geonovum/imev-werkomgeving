Overzicht
=========


Naam en Acroniemen van het informatiemodel
----------------------

IMEV - Informatiemodel Externe Veiligheid

Beschrijving
--------------------------

### Definitie

De informatie die aangeleverd wordt aan het REV is gebaseerd op het Informatiemodel Externe Veiligheid (IMEV). Dit informatiemodel beschrijft de relatie en samenhang tussen de verschillende informatie-objecten. Ook geeft het model aan welke kenmerken (attributen) verplicht zijn voor een object, welke optioneel zijn en welke kenmerken gevuld moeten worden aan de hand van een codelijst. De informatie die is opgenomen in het IMEV komt overeen met de wettelijk voorgeschreven informatie zoals die in wetgeving beschreven staat. Het Besluit kwaliteit leefomgeving (Bkl) is het document dat hier primair voor is gebruikt.

### Beschrijving context IMEV

Directoraat Generaal Milieu en Internationaal (DGMI) bij IenW bevordert een
schone, veilige, gezonde en duurzame leefomgeving. Directie Omgevingsveiligheid
en Milieurisico’s heeft het onderwerp externe veiligheid in haar takenpakket.
Met de komst van de Omgevingswet verandert de manier waarop omgegaan wordt met een veilige
inrichting van de omgeving rond locaties waar externe risico's van toepassing zijn. In het Besluit
kwaliteit leefomgeving (Bkl) zijn de nieuwe regels rondom gegevensverzameling
opgenomen. De manier waarop naar risico’s wordt gekeken, wordt anders ingevuld.
De bestuurlijke afweging, bewust en bekwaam keuzes maken en veiligheid als
ontwerpvariabele staan centraal. Dit is in de geest van de Omgevingswet.

#### Relatie met wet- en regelgeving

| **Naam wetgeving, programma’s, visie**      | **Omschrijving relatie**                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     |
|---------------------------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| **Omgevingswet**                            | De nieuwe Omgevingswet die op 1 juli 2022 in werking treedt is de grondslag voor het inrichten van het REV.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                               |
|[**Besluit kwaliteit leefomgeving**](https://iplo.nl/regelgeving/stelsel-omgevingswet/overzicht-geconsolideerde-teksten-omgevingswet/)          | Om goede beslissingen te kunnen nemen, moeten overheden en initiatiefnemers beschikken over betrouwbare informatie over de toestand van de fysieke leefomgeving. Bij monitoring verzamelen bestuursorganen gedurende langere tijd op systematische wijze gegevens over de fysieke leefomgeving of onderdelen daarvan. Het Besluit kwaliteit leefomgeving (Bkl ) bevat regels voor monitoring. In het Bkl is onder andere vastgelegd dat er een register voor externe veiligheidsrisico’s moet komen, dat door de minister van Infrastructuur en Waterstaat wordt beheerd en dat voor eenieder langs elektronische weg toegankelijk moet zijn (artikel 10.1 – 10.8). Het REV vervangt het huidige Register Risicosituaties Gevaarlijke Stoffen (RRGS). In het Bkl zijn de activiteiten benoemd waarvan gegevens moeten worden opgenomen in het register. Het Bkl beschrijft vrij precies welke gegevens over die activiteiten wel en niet in het REV moeten worden opgenomen. |
| [**Besluit activiteiten leefomgeving**]( https://iplo.nl/regelgeving/stelsel-omgevingswet/overzicht-geconsolideerde-teksten-omgevingswet/)        | Het REV fungeert als gegevensbron ter ondersteuning van de uitvoering van de regels in het Besluit activiteiten leefomgeving (BAL).                                                                                                                                                                                                                                                                                                                                                                                                                                                                                                                                                                                                                                                                                                                             |
| **Invoeringsbesluit en Invoeringsregeling** | Het aanvullingsbesluit wordt uiteindelijk via een Invoeringsbesluit en –regeling ingevoerd. Daarin worden zaken als overgangsregelingen en andere termijnen geregeld. Op dit moment is niet bekend welke invloed dit kan hebben op het project voor realisatie van het REV. Zodra dit bekend is wordt de globale architectuurschets (GAS) bijgewerkt.                                                                                                                                                                                                                                                                                                                                                                                                                                                                                                                                                                                                                                                     |
| **INSPIRE**                                 | In het [besluit INSPIRE](https://wetten.overheid.nl/BWBR0026601/2009-12-04) , Bijlage I, worden de gegevens in het REV mogelijk aangemerkt als INSPIRE dataset. Dat zou betekenen dat de uitgangspunten die gelden voor INSPIRE moeten worden toegepast bij de realisatie van het REV.                                                                                                                                                                                                                                                                                                                                                                                                                                                                                                                                                                                                                    |
| [**Forum Standaardisatie: Open standaarden**](https://forumstandaardisatie.nl/open-standaarden) | Voor de Nederlandse overheid is het verplicht om bij ICT-projecten gebruik te maken van de standaarden op de Pas Toe Of Leg Uit lijst van Forum Standaardisatie. Dat is dus voor toepassingen in het kader van het REV ook het geval. Specifiek zijn de geostandaarden relevant.                                                                                                                                                                                                                                                                                                                                                                                                                                                                                                                                                                                                                                                                                                                               |

#### Het Register Externe Veiligheidsrisico’s (REV)

Het Register Externe Veiligheidsrisico’s (REV) is een database waarin de informatie over de externe veiligheidsrisico’s verzameld wordt. Het gaat dan om de risico's rondom de opslag, het transport en het gebruik van gevaarlijke stoffen. De informatie wordt zichtbaar gemaakt via kaarten, in onder andere de Atlas leefomgeving. Iedereen kan op deze kaarten zien waar risicovolle activiteiten plaatsvinden en wat dat betekent voor de leefomgeving. In de doorontwikkeling van het REV is een koppeling voorzien voor ontsluiting via het Digitaal Stelsel Omgevingswet (DSO). Meer informatie is beschikbaar op [www.registerexterneveiligheid.nl](https://www.registerexterneveiligheid.nl) . Onderstaande figuren geven een overzicht en zijn hieraan ontleend.

<figure id="Figuur_1">
<img src="docs/media/REVFiguur1.jpg" alt="">
<figcaption>Schematisch overzicht van het REV. Open afbeelding in een nieuw tabblad om de afbeelding groter te zien.</figcaption>
</figure>



<figure id="Figuur_2">
<img src="docs/media/REVFiguur2.jpg" alt="">
<figcaption>Gebruikers van het REV. Open afbeelding in een nieuw tabblad om de afbeelding groter te zien.</figcaption>
</figure>

Bronhouders (bijvoorbeeld: gemeenten, provincies of omgevingsdiensten (gedelegeerd bronhouder)) die informatie over externe veiligheidsrisico’s beheren, leveren hun informatie rechtstreeks aan het REV via een datakoppeling conform een REST API of via een aanleverportaal. Bronhouders dienen geregistreerd te staan in het REV en kunnen alleen hun eigen informatie aanleveren.

Het REV stelt ook kaartinformatie via een WMS beschikbaar die zonder registratie te raadplegen is (publieke gebruikers). Op de kaarten wordt getoond waar externe risico’s van toepassing zijn.

Deze kaartinformatie komt ook beschikbaar in externe viewers zoals de [Atlas
Leefomgeving](https://www.atlasleefomgeving.nl/) .

Binnen het REV worden
activiteiten uitgevoerd door stakeholders vanuit verschillende rollen. Deze
rollen staan omschreven in **Tabel** 1.

| Naam van rol                                | Omschrijving                                                                                                                                                                                                                               |
|---------------------------------------------|--------------------------------------------------------------------------------------------------------------------------------------------------------------------------------------------------------------------------------------------|
| Opdrachtgever/eigenaar                      | Partij die betaalt en bepaalt. Opdrachtgever voor het project ter realisatie van het REV en eigenaar van het resultaat.                                                                                                                    |
| Bevoegd gezagen                             | Het bestuursorgaan dat bevoegd is omtrent die zaak besluiten te nemen of beschikkingen af te geven. Makers van omgevingsplannen.                                                                                                           |
| Bronhouders                                 | De formele bestuursorganen die belast zijn met het verzamelen van de informatie worden de bronhouders genoemd.  In een aantal gevallen wordt de informatie beheerd door anderen. Voor hen wordt de term “gedelegeerd” bronhouder gebruikt. Dat kunnen bijvoorbeeld de Omgevingsdiensten zijn die het uitvoerend werk ten behoeve van gemeenten en provincies verrichten. De bronhouders onderverdeeld naar verschillende bestuursorganen worden in andere tabel nog apart benoemd. |
| Afnemers of gebruikers                      | iedereen die gebruik maakt van (de gegevens in) het systeem, bijvoorbeeld burgers of bedrijven. In de wet omschreven als “eenieder”.                                                                                                       |
| Initiatiefnemers (bedrijven, professionals) | Partijen die de informatie in het REV gebruiken voor het maken van ontwikkelingsplannen, via geautomatiseerde systemen of interactief (viewers).                                                                                           |
| Ontwikkelaars                               | Partijen die specifiek de technische (digitale) loketfunctionaliteit gebruiken om informatie uit het register op een specifieke wijze te ontsluiten (bijvoorbeeld app-bouwers).                                                            |

De benoemde stakeholders van het REV zijn opgenomen in **Tabel 2**.

| Stakeholder                                                                     | Omschrijving                                                                                                                                                                                                                                                        | Rol                               |
|--------------------------------------------------------------------------------|---------------------------------------------------------------------------------------------------------------------------------------------------------------------------------------------------------------------------------------------------------------------|-----------------------------------|
| Ministerie van Infrastructuur en Waterstaat (IenW) dg Milieu en Internationaal | Volgens de wet de beheerder (lees: eigenaar) van het register en opdrachtgever voor het project voor realisatie van het REV. Daarnaast is IenW bronhouder voor bepaalde landsdekkende gegevens (bijvoorbeeld Basisnet: spoor, wegen, water).                                             | Opdrachtgever/eigenaar/bronhouder |
| DGMI, directie OenM.                                                           | Beleidsverantwoordelijk en gemandateerd opdrachtgever.                                                                                                                                                                                                              | Opdrachtgever                     |
| Omgevingsdiensten (OD’s)                                                       | In opdracht van gemeenten en provincies voeren omgevingsdiensten taken uit op het gebied van gegevensverzameling en -verstrekking. OD’s treden op in de rol van bronhouder.                                                                                         | Bronhouder                        |
| Rijkswaterstaat                                                                | Bronhouder in het kader van een aantal activiteiten. Heeft het gegevenswoordenboek voor EV opgesteld.                                                                                                                                                               | Bronhouder                        |
| Prorail                                                                        | Bronhouder tbv Basisnet-spoor.                                                                                                                                                                                                                                      | Bronhouder                        |
| Gemeenten (soms via Omgevingsdiensten, afhankelijk van wettelijke taken)       | Gemeenten kunnen zowel de rol van bronhouder als bevoegd gezag (afnemer) vervullen in kader van het REV. Een functie van het REV is het bieden van informatie aan gemeenten bij het opstellen van besluiten, hun vergunning- of meldingentrajecten en bij het opstellen van omgevingsplannen.| Bronhouder/ bevoegd gezag         |
| Provincies (soms via Omgevingsdiensten)                                        | Provincies kunnen zowel de rol van bronhouder als bevoegd gezag invullen, vergelijkbaar met gemeenten.                                                                                                                                                              | Bronhouder/ bevoegd gezag         |
| Ministerie van Economische Zaken en Klimaat (EZK)                              | Bronhouder mijnbouwerken.                                                                                                                                                                                                                                           | Bronhouder                        |
| Ministerie van Justitie                                                        | Een van de bronhouders voor buisleidingen.                                                                                                                                                                                                                          | Bronhouder                        |
| Buisleiding exploitant                                                         | Overige beheerders van buisleidingstelsels (bijvoorbeeld de Gasunie).                                                                                                                                                                                                                         | Bronhouder                        |



#### Milieubelastende activiteiten

Externe veiligheid is als beleidsonderwerp op te delen in milieubelastende
activiteiten (MBA). Er zijn ongeveer 40 activiteiten genoemd in het Bkl. Voor de
verschillende milieubelastende activiteiten is in de artikelen en bijlagen van het Bkl
beschreven welke gegevens moeten worden verzameld. Voor alle milieubelastende
activiteiten samen is een Informatiemodel opgesteld dat in het project
realisatie REV is vertaald naar een datamodel. Dit informatiemodel waarin alle
MBA’s samen komen is het Informatiemodel Externe Veiligheid (IMEV). Voor elke
MBA m.b.t. Externe Veiligheidsrisico’s is een UML diagram gemaakt in het
IMEV.

Daarnaast is in het register aandacht voor twee specifieke zaken: (toegelaten)
kwetsbare gebouwen en locaties (ook wel KGL) en aandachtsgebieden. De
activiteiten uit het Bkl hebben invloed op de plaatsing van zogenaamde kwetsbare
gebouwen en locaties. Dit zijn gebouwen en locaties die op basis van aard of gebruik extra kwetsbaar
zijn voor een of meer van de externe veiligheidsrisico’s zoals brand, explosie
of gifwolken. Daarnaast, heeft de aanwezigheid van kwetsbare gebouwen en locaties ook weer
invloed op EV beleid in de leefomgeving. Zo maakt het bijvoorbeeld uit voor de
vergunningsaanvraag of melding voor een activiteit met externe veiligheidsrisico's, of er kwetsbare gebouwen of locaties in de buurt zijn.

#### Over het Informatiemodel Externe Veiligheid

Om betekenisvolle en uniforme uitwisseling van gegevens over externe veiligheid mogelijk te maken, heeft IenW in samenwerking met Antea Group en RWS het informatiemodel Externe veiligheid ontwikkeld. Later is het informatiemodel in beheer genomen door Geonovum. Het IMEV zorgt ervoor dat de gegevens gestandaardiseerd aan het REV worden aangeleverd en dat de gegevens die het REV beschikbaar stelt eenduidig interpreteerbaar zijn en op een standaard manier kunnen worden uitgewisseld met andere systemen. De nadruk van het informatiemodel ligt op het beschrijven van de gegevens die noodzakelijk zijn om de PR-contouren en aandachtsgebieden uit te wisselen die horen bij operationeel uitgevoerde EV-activiteiten. Op basis van dit model en de daarop gebaseerde gegevens ontstaat er een beeld van de leefomgeving met betrekking tot externe veiligheidsrisico’s.

IMEV is gemodelleerd conform de specificaties van het Metamodel Informatie Modellering [MIM](https://docs.geostandaarden.nl/mim/mim/). Voor de uitleg van betekenis van entiteiten binnen het informatiemodel wordt verwezen naar [MIM hoofdstuk 2: Metamodel Algemeen]( https://docs.geostandaarden.nl/mim/mim/#metamodel-algemeen). MIM is een laag (metamodel) gebouwd bovenop de Unified Modelling Language (UML). In het specifiek bouwt het MIM voort op UML klassendiagrammen. UML klassendiagrammen dienen als een soort bouwtekening voor digitale gegevensuitwisseling. Het MIM bevat de bouwblokken die ervoor zorgen dat al deze bouwtekeningen op een standaard manier kunnen worden opgesteld. Op het moment wordt het MIM al breed gedragen binnen de Nederlandse publieke sector.

IMEV conformeert aan het Basismodel Geo-informatie (NEN 3610). De modelleerregels van NEN 3610 zijn toegepast en er wordt aangesloten op het semantische basismodel van NEN 3610. IMEV sluit hiermee aan op het stelsel van geo-informatiemodellen dat gevormd wordt door de NEN 3610 afstemming.

Binnen de scope van het REV vallen verschillende MBA’s. Om technische en informatiekundige redenen, zijn in het informatiemodel deze MBA’s samengevoegd. De MBA’s hebben elk een apart diagram binnen het informatiemodel. Deze diagrammen staan formeel beschreven in [hoofdstuk 6: Gegevensdefinitie](#cat).

#### Aanleveren van EV gegevens conform IMEV aan het REV

De technische specificaties voor het door bronhouders aanleveren van EV gegevens conform IMEV aan het REV worden beschreven in [Hoofdstuk 12: Levering](#levering)

#### Ontsluiting en publicatie van EV gegevens conform IMEV

Bronhouders leveren data aan een productie-omgeving. De
data die succesvol is aangeleverd aan de REV API kan worden ingezien op de bijbehorende kaartviewer. Deze zal ook worden getoond in de Atlas Leefomgeving. De kaartfunctie kan ook worden toegepast om eindgebruikers de gegevens in het REV te laten inzien.

Het DSO vraagt vooral om ontsluiting van de gegevens zelf en niet om kaartmateriaal. Daartoe, maar ook voor gebruik door andere toepassingen, worden in
het REV ook gegevens ontsloten via een API. Dat is een elektronisch loket waar
gegevens die in het REV staan op een geformaliseerde manier door
geïnteresseerden kan worden opgevraagd. Bij gegevens afname via de API moet
bekend zijn wie of welk systeem de gegevens gebruikt (authenticatie is een eis).

#### IMEV en gegevenskwaliteit

Het IMEV bepaalt niet hoe de wet moet worden toegepast, maar omschrijft alleen
een structuur waarin de EV gegevens voor het REV moeten passen. Het blijft de
verantwoordelijkheid van de bronhouder dat deze juridisch correct zijn. Het IMEV
zorgt ervoor dat alle juridisch correcte informatie binnen het model past.

Als onderdeel van het aansluiten van bronhouders biedt het REV een aantal regels
om de gegevens te valideren. Naast de technische validatie waarin de
aangeleverde bestanden en berichten worden gecontroleerd op technische (syntax, en structuur)
correctheid kan in het register een validatie plaatsvinden op basis van diverse
extra criteria voor het waarborgen van gegevenskwaliteit. Om na aanlevering aan
het REV te kunnen verifiëren of de gegevens correct zijn opgenomen, kan de
bronhouder dit in de kaartviewer controleren. Via de Atlas Leefomgeving worden
de kaarten openbaar gemaakt. Iedereen die onrechtmatigheden ziet op deze kaarten
kan deze melden. De meldingen worden doorgeleid naar de bronhouder.

Normatieve referenties
--------------------------

-   Raamwerk van standaarden 3.0

-   Nederlands profiel op ISO 19115 voor geografie. Versie 1.2

-   NEN 3610:2011/A1:2016 Basismodel Geo-informatie

-   Metadata profiel op ISO 19115 voor geografie, versie 1.2

-   Metamodel Informatiemodellering 1.1


Algemene termen en definities
-----------------------------
| **Termen**                       | **Definities**                                                                                                                                                                                                             |
|----------------------------------|----------------------------------------------------------------------------------------------------------------------------------------------------------------------------------------------------------------------------|
| **Annotatie**                    | Elke toevoeging op een kaartbeeld voor verduidelijking                                                                                                                                                                     |
| **Applicatieschema**             | Informatiemodel dat gegevens beschrijft die worden gebruikt door een of meer applicaties.                                                                                                                                  |
| **Relatie**                      | Semantische relatie tussen twee of meer geo-objecten die samenhang tussen hun instanties weergeeft.                                                                                                                        |
| **Attribuutsoort**               | Kenmerk van een geo-object.                                                                                                                                                                                                |
| **Attribuutwaarde**              | Waarde die een attribuutsoort aanneemt.                                                                                                                                                                                    |
| **Coördinaat**                   | Getal in een sequentie van n getallen om de positie van een punt in een n-dimensionale ruimte te bepalen.                                                                                                                  |
| **Coördinaatreferentiesysteem**  | Coördinaatsysteem dat aan een object is gerelateerd door een geodetische datum.                                                                                                                                                        |
| **Coördinaatsysteem**            | Set van wiskundige regels voor het toekennen van coördinaten aan punten.                                                                                                                                                   |
| **Datatype**                     | Een beschrijving van de structuur waaraan een waarde, oftewel de data zelf, aan moet voldoen.                                                                                                                              |
| **Diepte**                       | Afstand van een punt tot een gekozen referentievlak neerwaarts gemeten langs een lijn welke loodrecht op dat referentievlak staat.                                                                                         |
| **Domeinmodel**                  | Formele definitie van een subset van objecten, attributen, relaties en regels in een bepaald domein.                                                                                                                       |
| **Geo-informatie**               | Informatie met een directe of indirecte referentie naar een plaats ten opzichte van de aarde (bijvoorbeeld ten opzichte van het aardoppervlak) OPMERKING: Geo-informatie is synoniem aan geografische informatie.          |
| **Geo-object**                   | Abstractie van een fenomeen in de werkelijkheid dat direct of indirect is geassocieerd met een locatie relatief ten opzichte van de aarde. (bijvoorbeeld ten opzichte van het aardoppervlak)                               |
| **Georeferentie**                | Locatie van een ruimtelijk object vastgelegd in een ruimtelijk referentiesysteem.                                                                                                                                          |
| **Informatiemodel**              | Formele definitie van objecten, attributen, relaties en regels in een bepaald domein. OPMERKING: Domein is in dit verband: een kennisgebied of activiteit gekarakteriseerd door een verzameling van concepten en begrippen |
| **Instantie**                    | Benoemd, identificeerbaar object uit een objecttype.                                                                                                                                                                       |
| **Label**                        | Tekst of getal dat een eigenschap omschrijft of kwantificeert en als annotatie op een kaartbeeld wordt afgebeeld                                                                                                           |
| **Namespace**                    | Collectie van namen die in XML documenten gebruikt worden als objecttype- en attribuutsoortnamen OPMERKING: Een namespace wordt geïdentificeerd door een URI.                                                              |
| **Objecttype**                   | Verzameling van objecten met dezelfde eigenschappen. OPMERKING: Ook wel feature class genoemd.                                                                                                                             |
| **Registratie**                  | Op nationaal niveau geïdentificeerde en erkende gegevensverzameling. OPMERKING: Een basisregistratie is een registratie.                                                                                                   |
| **Representatie**                | Inhoudelijk vastleggen van de werkelijkheid. OPMERKING: Het informatiemodel is een representatie van de werkelijkheid.                                                                                                     |
| **REST API**                     | Datakoppling op basis van REST API protocol. Zie [Nederlandse API Strategie](https://docs.geostandaarden.nl/api/API-Strategie/) .                                                                                                     |
| **Ruimtelijk referentiesysteem** | Model (systeem) voor identificatie van een positie (locatie) in de werkelijkheid OPMERKING: Identificatie van een positie kan door coördinaten (directe locatie) en door geografische identificatoren (indirecte locatie). |
| **Waardelijst**                  | Lijst van waarden.                                                                                                                                                                                                         |
| **Werkelijkheid**                | Beeld van de echte of hypothetische wereld die alles van belang omvat.                                                                                                                                                     |
|                                  |                                                                                                                                                                                                                            |


Symbolen en afkortingen
-----------------------
Lijst van afkortingen en acroniemen die worden gehanteerd in dit informatiemodel.

| Afkorting | Betekenis                                   |
|-----------|---------------------------------------------|
| Bal       | Besluit activiteiten leefomgeving              |
| Bkl       | Besluit kwaliteit leefomgeving              |
| DSO       | Digitaal Stelsel Omgevingswet               |
| IenW      | Ministerie van Infrastructuur en Waterstaat |
| IMEV      | Informatiemodel Externe veiligheid          |
| MBA       | Milieubelastende Activiteit                 |
| MIM       | Metamodel Informatiemodellering             |
| REV       | Register Externe Veiligheidsrisico’s        |
| RRGS      | Risico Register Gevaarlijke Stoffen         |
| RWS       | Rijkswaterstaat                             |
