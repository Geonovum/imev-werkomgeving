## Escalatie- en klachtenprocedure

In voorgaande hoofdstukken gaat het protocol ervan uit dat er wijzigingen "in
vrijheid" worden doorgevoerd. In het primaire proces wordt geen rekening
gehouden met noodzakelijke wijzigingen die met spoed of onder druk van
bijvoorbeeld externe nieuwe regelgeving moeten worden doorgevoerd. Dit is
mogelijk middels een escalatieprocedure.

### Escalatie- en klachtenprocedure

We doorlopen een escalatieprocedure als er een wijziging noodzakelijk is die
niet in het reguliere wijzigingsproces doorgevoerd kan worden, omdat dit te lang
duurt. Een uitputtende lijst met situaties en criteria wanneer dit van
toepassing is, valt op voorhand niet te geven. Maar voor de beeldvorming: het
gaat om situaties waarbij het niet doorvoeren van een bepaalde noodzakelijke
wijziging leidt tot onaanvaardbare risico's voor de uitvoeringspraktijk of het
onmogelijk uitvoeren (vanwege bijvoorbeeld tegenstrijdige wetten) van
werkzaamheden.

De escalatieprocedure wordt niet gebruikt om reguliere wijzigingen sneller door
te kunnen voeren.

#### Sturende principes bij escalatie

Er wordt geen vast proces gegeven om de escalatieprocedure te doorlopen, omdat
verschillende situaties wellicht tot een verschillende wijze van handelen moeten
leiden. In plaats daarvan zijn onderstaande sturende principes leidend om
verantwoordelijkheden te duiden.

Signalering Uit het werkveld kunnen signalen ontstaan dat er met spoed iets
gewijzigd zou moeten worden. Het is vooraf niet aan te geven uit welke kanalen
deze geluiden zullen ontstaan. Het is wel van belang om de rol van Geonovum te
onderkennen als antennefunctie voor het werkveld. In ieder geval zullen deze
signalen op enig moment de opdrachtgever of Geonovum bereiken, en op dat moment
zal er overleg gevoerd worden over deze signalen.

Overleg Bij de besluitvorming binnen de escalatieprocedure wordt er in principe
overleg gevoerd tussen de opdrachtgever voor het beheer van de betreffende
standaard en Geonovum. Beide partijen raadplegen de betrokkenen daar waar nodig.

Besluitvorming De beoordeling of de escalatieprocedure van toepassing is, wordt
genomen door de voorzitter het gremium dat de beheeropdracht monitort, dan wel
de contactpersoon bij de opdrachtgever. Ook het besluit welke wijzigingen er
precies doorgevoerd moeten worden en op welke manier, wordt genomen door
dezelfde persoon.

Coördinatie De coördinatie tijdens de escalatieprocedure wordt uitgevoerd door
de voorzitter het gremium dat de beheeropdracht monitort, dan wel de
contactpersoon bij de opdrachtgever.

Communicatie met het werkveld De communicatie met het werkveld wordt uitgevoerd
door Geonovum. Als beheerder van de betreffende standaard wordt verwacht dat
Geonovum het meest directe contacten heeft met het werkveld.

#### Klachtenafhandeling

Het garanderen van het serieus nemen van klachten kan alleen, door deze volgens
een zorgvuldige procedure te behandelen. Klachten kunnen ook beschouwd worden
als verbetersuggestie. We onderscheiden daarom twee verschillende type klachten
met betrekking tot de standaarden:

In het eerste geval is het feitelijk geen klacht maar een wens of eis tot het
aanpassen van de standaard. De beheerders van de betreffende standaard nemen dit
in behandeling en vastgelegd als wijzigingsverzoek en niet als klacht. In dit
geval doet Geonovum haar werk goed.

In het tweede geval is er sprake van ontevredenheid over de uitvoering van het
beheerproces van de standaard en betreft niet de inhoud, de standaard zelf. De
indiener is van mening dat Geonovum, het beheerteam van de betreffende
standaard, dan wel een persoon het werk niet naar behoren uitvoert. In dat geval
wordt de klacht doorgezet naar opdrachtgever van het beheer van de standaard.

De route van indienen van klachten is bij Geonovum in principe via de helpdesk
van de betreffende standaard. Dit is de manier om met Geonovum in contact te
komen, vragen te stellen en wensen en eisen met betrekking tot de standaard
kenbaar te maken. Door het via een helpdesk te laten verlopen registreren de
type issues. De helpdesk route voor zowel vragen, wijzigingsverzoeken, klachten
en incidenten geeft een zo compleet mogelijk overzicht in het contact met de
gebruikers van de standaarden, over de standaarden.
